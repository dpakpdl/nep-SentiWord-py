अठारौं सार्क शिखर सम्मेलन संघारमै आइपुग्दा सरकारको तयारी भने अझै सुस्त गतिमै छ ।
कात्तिक २५ भित्र सार्कलक्षित भौतिक पूर्वाधारका सम्पूर्ण तयारी पूरा गर्ने दाबी गरे पनि ठाउँ-ठाउँमा निर्माण कार्य र सरसफाइ सकिएको छैन ।
विमानस्थल-तीनकुने सडक खण्डका छेउमा माटो, बालुवा, सिमेन्ट असरल्ल थुपारिएका छन् ।
कतिसम्म भने, मुख्य सम्मेलनस्थल सभागृह पूर्ण रूपमा तयार भइसकेको छैन ।
यो सबै ढिलो काम थाल्नुको परिणाम हो ।
अठारौं सार्क सम्मेलन नेपालमा हुने टुंगो माल्दिभ्समा सत्रौं सम्मेलन सकिंदै भइसकेको थियो ।
सरकारले आयोजकका हैसियतले त्यसको तयारी अलि अगाडि सुरु गरिसक्नुपथ्र्यो ।
तर दुई महिनाअघि मात्रै सम्मेलनको तयारी थालियो ।
नतिजा, सम्मेलन दैलोमै आइसक्दा पनि कतिपय पूर्वाधारहरू अधुरै छन् ।
यसले सरकारको ढिलासुस्ती र अदूरदर्शी प्रवृत्तिलाई पुन: उजागर गरेको छ ।
हामीसँग यसअघि दुईपटक सार्क शिखर सम्मेलन आयोजना गरेको अनुभव छ ।
तेस्रो र एघारौं सार्क सम्मेलन नेपालले गरिसकेको थियो ।
त्यस क्रममा भएका कतिपय त्रुटि कमजोरी सच्याउँदै सार्थक र सफल सार्क सम्मेलन सम्पन्न गर्ने अवसर यतिखेर हामीलाई फेरि आएको छ ।
अर्को अवसर आउन कम्तीमा अर्को १४ वर्ष कुर्नुपर्ने हुनसक्छ ।
त्यसकारण पनि सरकारले सार्क सम्मेलनको आयोजना गर्ने विषयलाई अवसरका रूपमा लिन सक्नुपर्नेमा फेरि उही तदर्थवादमै रुमल्लिने अवस्था सिर्जना हुनु विडम्बना हो ।
हतारमा तयारी गर्ने, बिनायोजना बजेट विनियोजन गर्ने, मिलेसम्म लाभ लिन उद्यत हुने प्रवृत्तिसमेत यसबीचमा छरपस्ट देखिनु दुर्भाग्यपूर्ण हो ।
अवस्था कतिसम्म दुर्भाग्यपूर्ण छ भने, हामीसँग अन्तर्राष्ट्रिय स्तरको सभा-सम्मेलन गर्ने एउटा सुविधासम्पन्न सेमिनार हलसमेत रहेन छ ।
पहिलोपटक सार्क सम्मेलन (तेस्रो) का बेलामा कमलादीको प्रज्ञा भवनलाई प्रयोग गरिएको थियो भने दोस्रोपटक (एघारौं) गर्दा अन्तर्राष्ट्रिय सम्मेलन केन्द्रमा आयोजना गरियो ।
अन्तर्राष्ट्रिय सम्मेलन केन्द्र संविधानसभाले ओगटेको छ र अर्को त्यही स्तरको सभाथलो हामीले यसबीचमा निर्माण गर्न सकेका छैनौं ।
त्यस्तो अवस्थामा विकल्पको रूपमा लिइएको तर जीर्ण अवस्थामा रहेको राष्ट्रिय सभागृहलाई मर्मत-सम्भार गरी सम्मेलन आयोजना स्थल बनाइँदैछ ।
त्यो पनि पूर्ण रूपमा तयार भइसकेको छैन ।
सार्क सम्मेलनको तयारीका क्रममा सहसचिव स्तरीय वार्ता मंसिर ६ बाटै सुरु हुँदैछ तर एक साता बाँकी रहँदा समेत सम्मेलन थलोले अन्तिम रूप पाउन सकेको छैन ।
अन्तर्राष्ट्रिय प्रतिष्ठा जोडिएको त्यो कार्यक्रम गर्ने ठाउँ हतारमा तयार पार्दा समस्या या कमजोरी निम्तिन सक्ने जोखिम पनि छ ।
त्यतिमात्रै होइन, हामी सार्कका सदस्य राष्ट्रबाट आउने राष्ट्राध्यक्ष/सरकार प्रमुखहरूलाई सवारी साधनको व्यवस्थासमेत आफैं गर्न नसक्ने लाजमर्दो अवस्थामा पुगेका रहेछौं ।
अहिले छिमेकी राष्ट्रबाट मोटर भाडामा र सहयोगमा लिनुपरेको छ ।
भारत सरकारले आफ्ना प्रधानमन्त्रीका लागि ँबुलेट प्रुफ कार’ आफैं ल्याउने भएपछि पाकिस्तानले पनि आफ्ना प्रधानमन्त्रीका लागि साधनको व्यवस्था आफैं गर्ने बताएको छ र अन्यत्रबाट भाडामा ल्याइएको सवारी साधन उपभोग नगर्ने भन्दै असन्तुष्टि जनाएको छ ।
पाहुनाको सत्कार र यथोचित आतिथ्य आयोजकका हिसाबले हाम्रो जिम्मेवारी हो ।
सुरक्षा र आतिथ्यका सबैखाले र प्रभावकारी व्यवस्था हामी आफैंले गर्न नसक्नुले हाम्रो परराष्ट्र संयन्त्रको साख गिराएको छ ।
क्षेत्रीय सद्भाव र सहकार्य प्रगाढ बनाउने उद्देश्यले स्थापित सार्कले आफ्नो औचित्य पुष्टि गर्न नसकेको भनेर प्रश्न उठिरहँदा निकट केही दिनमै राजधानीमा अठारौं सार्क सम्मेलन सुरु हुँदैछ ।
आयोजकका हिसाबले यो सार्थक र औचित्यपूर्ण बनाउने प्रमुख जिम्मेवारी हाम्रो हो ।
सरकारी ढिलासुस्ती र हतारमा गरिएको तयारी हेर्दा व्यवस्थापकीय दृष्टिले सार्क कति प्रभावकारी होला ?
संशय पैदा भएको छ ।
त्यसकारण सरकारले कम्तीमा बाँकी रहेका केही दिनभित्र सडक, सम्मेलनस्थल र आतिथ्यका सबै आधारभूत व्यवस्थाहरू पूरा गर्न सक्नुपर्छ ।
सम्मेलन सार्थक र व्यवस्थित बनाउने सन्दर्भमा परराष्ट्र मन्त्रालयलगायत सरकारका कुनै निकाय नचुकून् ।
